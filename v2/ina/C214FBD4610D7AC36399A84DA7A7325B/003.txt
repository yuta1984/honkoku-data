頼容　字伯徳

字説
今歳祝犂大荒落八月上日我
高遠世子名頼容未弱冠而字之曰伯徳
蓋取諸徳容之義焉因使《割書：臣利章》献一言
《割書：利章》謝不敏不可廼謹按礼称已冠而字
之成人之道也成人之者将責成人之礼
也　世子為人英才秀逸孝順友愛皆出
乎天資矣如日至於寝門之外問安否在
視寒煖之節問所膳多不譲古人也文芸
武伎維厥攸好講習不倦惟日不足其業
不出数年而尽将成可知也宜哉　世子
未弱冠而字之足以責成人之道也美哉
名乎頼頼乎懿徳容儀乎容体懿徳積於
中儀容形於外美其名亦所以勉其徳也
夫君子之徳寛而栗柔而立愿而恭乱而
敬擾而毅直而温簡而廉剛而塞彊而義
此謂懿徳也又其容舒遅見所尊者斉遬
足容重手容恭目容端口容止声容静頭
容直気容粛立容徳色容荘此謂儀容也
凡為人君者有此徳容而後諸大夫国人
皆有所矜式衆非君何戴君非衆罔与守
邦詩曰民之秉彝好是懿徳豈可不懋哉
世子於是拝手曰小子雖不似請奉先生
之教以美吾名尚以弗墜祖宗之業哉此
為伯徳義
　千秋千秋奉　恭祝
　　　　　　《割書：臣》山下《割書：利章》　再拝稽首謹上
　　　　　　　　　【印】利章　【印】
　　　　　　　　　　　　　之印






