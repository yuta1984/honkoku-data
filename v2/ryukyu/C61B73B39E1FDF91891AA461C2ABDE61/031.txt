則如我里謠。其器則三線子。中國樂。曰萬事春。曰賀正
明。曰喜昇平。曰樂淸朝。曰慶皇都。曰永太平。曰鳳凰吟。
曰飛龍引。曰龍池宴。曰金門樂。曰風雲會。其明曲。則有
王者國。百花開。爲人臣。爲人子。揚香。壽星。老工。蓬萊等
曲。其淸曲。則有天初曉。頌皇淸。壽尊翁。正月四季歌等
曲。其器則嗩吶。横笛。管鼓。銅鑼。三金。三枝。二線。三線。四
線。長線。胡琴。琵琶。又有路樂。其器則兩班。銅鑼。喇叭。銅
角。嗩吶。鼓。凡刑典。有笞杖徒流大辟絞斬梟首等法。而
不赦謀反。惡逆。不道。不孝。不義等罪。若其輕罪。間有赦
宥焉。總而論之。則其俗朴而忠。其政簡而便。文之以禮
樂。非復曩者之陋矣。
　　　文藝第七
　　琉球之學。自中山王察度始。厥後閩人從裔世傳
　　其業。雖然。洪永之間。賜閩人於其國。以比歲往來
　　朝貢。故賜其善操舟者耳。察度始使其子侄及陪
　　臣子弟入于大學。如閩人子弟。家本在内地。亦因
　　肄業於其鄕先生。歸卽得爲通事。累陞長史大夫
　　者往往不絕。於今其文彬彬可以觀者。則察度之
　　化遠矣。
國無文字。俗相傳云。昔有天人降。而教人以文字。其體