　尚徳
明天順五年辛巳尚徳嗣位
　尚徳尚泰久第三子正統六年辛酉生二十一歳嗣
　位天順六年遣使入貢以泰久訃告英宗命吏科右
　給事中潘栄行人司行人蔡哲充正副使往祭故王
　泰久封世子尚徳為王詔曰朕紹帝王之統纘祖宗
　之緒主宰天下一視同仁撫馭華夷靡間遐邇惟爾
　琉球国僻居海島密爾閩中慕義来庭受封伝業蓋
　有年矣故国王尚泰久克篤勤誠敬天事人甫余六
　載倏爾告終先業攸存可無承継其世子尚徳性資
　仁厚国衆帰心茲特遣正使吏科右給事中潘栄副
　使行人司行人蔡哲齎詔往封為琉球国中山王仍
　賜以皮弁冠服等件凡国中官僚士庶宜同心輔翼
　作我外藩嗚呼循理謹度永堅率俾之忠親族睦隣
　丕冐咸寧之化故茲詔示悉使聞知　七年王遣使
　崇嘉山等入貢宴賚如例　成化二年王遣使程鵬
　等貢馬及方物賜宴及衣幣　三年王遣長史蔡璟
　入貢賜幣　四年王遣使程鵬巳又遣使読詩貢馬