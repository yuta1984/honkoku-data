　飾五色衣項上帶五色花索一圍長垂膝下登塲樂
　工歌脱花索交手頓足按節如前爲第二遍花索舞
　　次有小童三人可十餘歲戴珠翠花滿頭着宫裙
　五色錦半臂肩小花籃各一提登塲鼎立樂工歌頓
　按如前爲第三遍籃舞　次幼童四人短朱綠五色
　宫衣長裙間綵拽地揺拽登塲向樂工小坐樂工各
　授小竹拍四片起舞按節手拍應之爲第四遍拍舞
　　次有武士六人着黑白相間綦紋大袖短衣金篐
　束額作平頂僧帽式挺白杖交擊應節爲第五遍武
　舞　又有小童二人五色衣執金毬毬上四面著小
　金鈴長朱索曼纓左右舞引二靑獅登塲旋撲爲第
　六遍毬舞　席終換席又有小童三人宮粧登塲向
　樂工小坐工授以小花金桿二枝長不及尺許兩頭
　著紅花交擊應節爲第七遍桿舞　次有小童四人
　易宮衣登塲手執花竿長三尺許各一枝舞應節爲
　第八遍竿舞時巳向昬徹帷幕庭中設烟火數十架
　又令數人頭戴火笠騎假馬頭尾烟爆齊發奔走庭
　中以爲戲樂宴畢出城火炬長二丈許者數千夾道