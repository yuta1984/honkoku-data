　七年宣宗以外国朝貢独日本未至命内官柴山齎
　勅至国令王遣人往日本諭之明年来朝宣宗命行
　在工部給中山貢使漫泰来結制海舟一以貢使言
　来舟損壊故是年王遣使入貢者凡四宴賚如例
　八年王遣使入貢者凡二宴賚如例　九年王遣使
　貢馬及方物巳又遣使謝賜衣服海舟宣宗賜幣有
　差仍命齎勅及幣帰賜王　十年王遣使謝礼部尚
　書胡濙奏量遣正副使従人一二十人赴京余悉留
　彼処給待従之　正統元年英宗頒賜大統暦適王
　遣貢使伍是堅至令是堅齎回勅諭王及日本国王
　源義王再遣使貢馬及方物使者至福建如例止具
　貢物以聞其自携螺殻九十海巴五万八千失於自
　陳有司以漏報没入使者籲請給値英宗命行在礼
　部如例給之後浙江市舶提挙司王聡復以為言英
　宗謂礼部曰海巴螺殻遠人資以貨殖取之奚用命
　悉還之仍著為令　二年王遣陪臣義魯結制等貢
　馬及方物奏称本国各官冠服皆国初所賜年久朽
　敝乞更賜又言本国遵奉正朔而海道険阻受暦之